---
templateKey: monumenti
title: La Chiesa di San Pietro
slug: la-chiesa-di-san-pietro
date: 2020-03-03T12:00:00.005Z
description: >-
  La Chiesa di San Pietro ha origini nel XIII secolo e ha subito diversi rifacimenti. La nuova struttura figlia dei lavori diretti dal padre agostiniano Giuseppe Casella è stata terminata nel 1778.
category: monumenti
featured: false
image: https://res.cloudinary.com/museo-civico-di-nepi/image/upload/v1587390454/pietro-02_bmjcbb.jpg
place: Via di San Pietro
access: 'Aperta durante le principali ricorrenze religiose'
---
La chiesa ha origine nel **XIII secolo**, come attestano alcuni documenti e i pochi resti murari sopravvissuti ai successivi rifacimenti.  Inizialmente l’edificio era disposto lungo l’asse Est–Ovest ma, a seguito dei notevoli cambiamenti urbanistici operati durante il periodo *farnesiano* che portarono alla creazione della Piazza del Comune e alla realizzazione di un nuovo importante asse viario, l’attuale Via Matteotti, si decise di spostarne l’orientamento in direzione Nord-Sud.

I lavori che portarono all'edificazione della nuova struttura, diretti dal frate agostiniano _**Giuseppe Casella**_, furono iniziati nel 1755 e terminati nel 1778.

La chiesa, **in stile barocco**, presenta una caratteristica pianta ellittica, con quattro altari laterali ed un altare maggiore sul fondo.

Lateralmente trovano spazio anche due piccole cappelle, una destinata ad ospitare il fonte battesimale e l’altra occupata oggi da un dipinto del XIX secolo raffigurante _**La Pietà**_.

L’edificio, dalle origini sino agli anni venti del ‘900, fu tenuto dai Padri Agostiniani; per questa ragione negli altari laterali trovano posto dipinti che raffigurano santi provenienti dall’**Ordine di Sant’Agostino**, quali: _San Nicola da Tolentino_, ritratto tra gli angeli e le anime del Purgatorio, e _San Tommaso da Villanova_, intento a distribuire l’elemosina ai poveri.

![chiesa di san pietro](https://res.cloudinary.com/museo-civico-di-nepi/image/upload/v1587390455/pietro-01_kzekh9.jpg)

Negli altari più prossimi al presbiterio, a sinistra, sono raffigurati _San Pietro_ assiso su un trono di nubi che si rivolge a _Sant’Antonio Abate_ ed a _Santo Stefano_; mentre a destra è visibile la _Madonna della Consolazione con il Bambino_ e sotto _Santa Monica_ e suo figlio _Sant'Agostino_. Su quest'ultimo altare è posta una statua di _Santa Rita da Cascia_, precedentemente posizionata in una nicchia.

**I dipinti dei quattro altari laterali sono tutti databili al XVIII secolo.** Di fattura più antica è, invece, l'opera collocata sull'altare maggiore. All'interno di una edicola si conserva, infatti, l'immagine della _Madonna della Misericordia_ detta _della Libera_ risalente al XV secolo. Il dipinto, realizzato a tempera su tavola, presenta una rara iconografia che mostra Cristo nell'atto di lasciare cadere frecce verso il basso, cioè verso il mondo, dove un gruppo di fedeli trova riparo sotto l'ampio manto della Madonna. La scena ha, quindi, l’intento di proporre l’immagine di **Maria come protettrice, in senso ampio, di coloro che si affidano a lei**. Un’antica tradizione vuole che in caso di siccità, alluvioni o altre calamità l’edicola della Madonna fosse scoperta e che si recitassero davanti ad essa le dovute preghiere per un mese intero.