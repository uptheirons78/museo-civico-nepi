---
templateKey: monumenti
title: Percorsi Naturalistici
slug: percorsi-naturalistici
date: 2020-03-05T12:00:00.000Z
description: >-
  Nepi sorge su un'area di origine vulcanica ed è circondata da profondi burroni scoscesi definiti "forre" create da un processo geologico antichissimo. Molti sono i percorsi naturali di cui godere.
category: monumenti
featured: false
image: /assets/events-03.jpg
place: Via Garibaldi
access: Sempre aperto
ticket: Gratuito
---
L’abitato di Nepi è situato in un’ **area di origine vulcanica**, solcata da torrenti che, scendendo dai Monti Cimini, confluiscono nel fiume Treia, a sua volta affluente del Tevere.

Il paesaggio, visto dall'alto, appare come una **distesa interrotta da profonde spaccature** che assumono la forma di burroni scoscesi, **le** _**forre**_. I percorsi naturalistici più suggestivi nascono proprio all'interno di queste caratteristiche spaccature che sono il risultato di un **processo geologico antichissimo**. La ricca vegetazione composta da lecci, cerri ed aceri, e da un folto sottobosco, contribuisce a comporre un paesaggio di rara bellezza.

Fra i sentieri che è possibile percorrere, a brevissima distanza da Nepi, vi è il tracciato che attraversa _**il Pizzo**_, stretta lingua tufacea delimitata da scoscesi burroni, e che consente di raggiungere a piedi la _Basilica di Castel Sant’Elia_. Questo percorso unisce alla **bellezza del paesaggio** la **presenza di testimonianze archeologiche**. Dopo la discesa che permette di raggiungere il ponticello sopra il _Fosso della Massa_, si arriva, infatti, all'inizio di una lunga ed alta via cava, realizzata in età preromana, conosciuta con il nome de  _**I Cavoni**_.

Questa suggestiva opera scavata dall’uomo e modellata dall’azione dell’acqua consente di risalire il crinale della forra per, poi, proseguire agevolmente in direzione nord lungo la strada vicinale di località _**La Massa**_.

Dopo un’ultima discesa si giunge al **ponte medievale**, costruito con la tipica forma a “schiena d’asino”, che permette di attraversare il _**Fosso del ponte di Castello**_ ed arrivare al piazzale antistante la **Basilica di Castel Sant’Elia**.

Sempre fra i centri abitati di Nepi e Castel Sant’Elia, gli amanti della natura non possono non visitare la meravigliosa _**Cascata del Picchio**_, posta lungo il corso del _**Rio Falisco**_, le cui acque, dopo un profondo salto, si insinuano in una stretta gola caratterizzata da una vegetazione lussureggiante.